---
pagetitle: Inlägg från 2015
---

<div id=main>

<div id=menu>[«Upp](index.html) • [Hem](../index.html)</div>

# Inlägg från 2015

## 28 december, 2015<br>Bokrecension: *”Halo: the fall of Reach”* av Eric S. Nylund

Detta är en prequel till böckerna i Halo-serien om John (sedemera
Master Chief) SPARTAN 117:s kamp mot den invaderande utomjordiska
rasen Covenant. I den får vi följa hur John kidnappas av UNSC vid sex
års ålder för sina utmärkta geners egenskaper och uppfostras medelst
stryk till frukost till en sann krigsmaskin. Man får ingen större
inblick i hur samhället fungerar innan covenanterna anfaller men det
verkar vara lätt totalitärt, Master Chief och hans team skickas
t.ex. ut för att tillfångata en ”rebelledare” som sitter och klämmer
på en asteroid. Ingen opposition här inte.

Som tur är för berättelsen anfaller Covenant och är benhårt inställda
på mänsklighetens utrotning. Här följer en hel del actionpackat
rymdkrigande och även planetledes fajtande där man får läsa om Master
Chief och hans mannars (och kvinnors) bravader in the flesh. Man får
veta hur SPARTAN-krigarna får tillgång till sina Mjolnir-rustningar
och även hur den spjuveraktiga AI:n Cortana kommer in i bilden och
blir följeslagare till Master Chief. Master Chief är en ganska platt
och intetsägande personlighet som mest följer order utan prut.
Cortana däremot, som är en maskin baserad på Master Chiefs mentor Dr
Halsey, står för det mer mustiga karraktärsporträttet. Berättelsen
hade tappat extremt mycket utan henne.

Sammanlagt får boken betyget 3 av 5, inte superintressant men den går
att läsa som jag brukar säga.

<hr>

## 25 november, 2015<br>”Lägg av, vi ska inte ha någon dans!”

Ola: (sjunger) It's a faaashion show...  
Harry: NEJ!  
Ola: Men jag tycker det är roligt att sjunga.  
Harry: NEJ!  
Ola: Nähä.  

<hr>

## 25 oktober, 2015<br>SHIRYOUKO_CHANNEL

Det finns en inneboende cyberpunkpotential i mycket av det som rör det
moderna Ostasien. Shiryouko_Channel strömmar gaming talkshows från
Taiwan på Twitch.tv. När man inte är live strömmar man från en kamera
som visar gatan utanför studion. Folk knallar förbi utanför
skyltfönstret och ibland stannar de och vinkar när de märker att de är
med i feeden. I bakgrunden åker bilar förbi i vad som ser ut att vara
något slags shoppingcenter. Eftersom jag inte kan mandarin har jag
ingen aning om vad man pratar om när man är i sändning. Jag antar att
den cyberpunkiga känslan kommer av att jag kan sitta och kolla på
obskyra strömmar på telefonen från andra sidan Jorden medan jag käkar
lunch i Mjölby. Häromdagen satt två kvinnor utklädda i pumpadräkter
och orerade om någonting till exempel. Bara en sån sak gör att man vet
att man lever i framtiden.

Relaterad länk:  
[http://www.twitch.tv/shiryouko_channel/profile](http://www.twitch.tv/shiryouko_channel/profile)

<hr>

## 12 oktober, 2015<br>Supa på Sydpolen

Det sups tydligen en hel del på Sydpolen rapporterar IFLScience, i
alla fall på den permanenta forskningsbasen McMurdo Station. Det
visste man redan 1982 i John Carpenters film *”The Thing”*. MacReady
(Kurt Russell) säger i början av filmen: ”- I'm tired of talkin',
Fuchs. I just wanna get up to my shack and get drunk.” Det är bistert.

Relaterad länk:  
[http://www.iflscience.com/health-and-medicine/scientists-antarctic-are-drinking-way-too-much-booze](http://www.iflscience.com/health-and-medicine/scientists-antarctic-are-drinking-way-too-much-booze)

<hr>

## 10 oktober, 2015

Första inlägget i min phlog. Dagens datum är 10 oktober 2015 och jag har stora planer för det här projektet.

</div>