---
pagetitle: Inlägg från 2018
---

<div id=main>

<div id=menu>[«Upp](index.html) • [Hem](../index.html)</div>

# Inlägg från 2018

## 13 augusti, 2018<br>Mer Valis samt Justice League vol. 3: Throne of Atlantis

I mars utlovade jag mer poster om boken *”Valis”* av Philip
K. Dick. Faktum är dock att jag tappade sugen efter kapitel 3. Jag kom
fram till att Dick:s filosofi är en slags Platon på steroider, ni vet
det där med sinnevärlden och den renare idévärlden. Enligt det sättet
att se på verkligheten (och det stämmer väl med gnosticismen om jag
fattat saken rätt) blir allt en konspiration. Det är ju i och för sig
en intressant utgångspunkt men det påminner lite för mycket om det
rådande politiska klimatet med de populistiska partierna och deras
kamp om tolkningen av verkligheten för att det ska kännas särskilt
kul. Boken är visserligen fiktion men ligger ändå verkligen nära PKD:s
eget liv. Jag kanske plockar upp den igen när jag är på det humöret,
efter valet t.ex.

Jag har också läst seriealbumet *”Justice League vol. 3: Throne of
Atlantis”*.  Jag gillar Batman<sup>1</sup> och menageriet av
superskurkar runt honom och eftersom Batman är med i Justice League
blev jag nyfiken. Det här albumet är lite spretigt, det börjar med att
Justice League försöker få fatt i en tidigare medarbetare som blivit
besatt av en afrikansk gudom och blivit till ”skurken” Chetah. Efter
diverse fightande i djungeln försvinner dock Chetah ut i kulisserna
och en annan story tar vid. Någon får ett amerikanskt hangarfartyg att
avlossa kryssningsmissiler mot Aquamans tidigare hemvist Atlantis nere
på havsbotten. Syftet med detta är att Atlantis och världen på land
ska ryka ihop och starta ett krig med varandra. Så sker också och
atlantiderna anförs av Aquamans halvbror som också är regerande kung
över denna undervattensvärld.

Teckningarna är mycket bra men manuset imponerar inte på mig. Det
känns som det bryter ut en fight på minst varannan sida och det får
storyn att kännas allmänt fattig och utsmetad över för stor yta. Nej,
det här får mig inte att längta efter mer tyvärr.


<small><sup>1</sup> Fotnot:
Har slutat använda den K-märkta benämningen ”Läderlappen”. Ingen under
40 förstår vad man menar :-)</small>

<hr>

## 20 maj, 2018<br>Angående så kallade ”skitjobb”

I den här phloggen pendlar vi (jag och min tarmflora) mellan högt och
lågt. Därför kan jag inte låta bli att reflektera över att när man har ett
så kallat serviceyrke (bibliotekarie) så ställs man ibland inför en del
aviga personer som är missnöjda med servicen av olika anledningar. Hittills
har dock ingen (vad jag vet) kastat fysiskt bajs på oss vilket
uppenbarligen har hänt nyligen på ett matställe i Kanada.

En kvinna blir så arg när hon nekas att använda toaletten att hon drar ner
brallorna och skiter på golvet varefter hon kastar resultatet på
personalen. Övervakningsbilder på hela härligheten finns tillgängliga via
länken nedan. Behöver jag säga att de inte är ”safe for work” eller någon
annanstans heller för den delen?

Jag lockades ett tag att posta denna fundering på sociala medier men kom på
bättre tankar. Jag vill inte veta vad Facebook vill visa för reklam i
anslutning till detta.

Relaterad länk:
[https://theconcourse.deadspin.com/woman-furiously-shits-on-floor-of-tim-hortons-throws-i-1826082960](https://theconcourse.deadspin.com/woman-furiously-shits-on-floor-of-tim-hortons-throws-i-1826082960)

<hr>

## 7 april, 2018<br>En musketör i vardande

Lördag morgon innan jobbet (på iblioteket, där vi lånar ut
bläckfiskar) står jag på övervåningen och hör den lille rusa runt,
runt där nere och hojta ”en garde!”. Bristen på musketörer torde vara
avhjälpt inom några år.

<hr>

## 25 mars, 2018<br>Valis kapitel 1 och 2

Jag har just börjat läsa *”Valis”* av Philip K Dick som har kommit i
(tydligen den första svenska) översättning av Andreas Vesterlund på
Bakhåll förlag förra året. Jag ska här inte presentera författaren
närmare utan hänvisar till andra källor som kan göra det mycket bättre
än jag kan göra på några få rader. Boken är delvis självbiografisk och
bygger på en händelse från i mars 1974 (två månader innan jag föddes
för övrigt) när Dick fick en sändning värktabletter levererade till
sin dörr av ett kvinnligt apoteksbud. Solen reflekterade sig i hennes
halssmycke vilket gav Dick en kraftig andlig upplevelse. I hans fall
kan man nog tala om gnosis men begrepp som zen kan kanske också passa
in (min tolkning). Dick kom att spendera mycket tid till att skriva om
händelsen och de insikter han fick genom den och detta ligger till
grund för hans omfattande *”Exegesis”* och i skönlitterär form
*”Valis”*.

Bokens spridning på svenska har finansierats av Statens Kulturråd
vilket får anses lovvärt, annars brukar de få mycket kritik av
människor i min närhet för deras storstadsfixering vid utdelning av
stipendier. Nog om detta, boken är intressant för mig personligen på
grund av diverse psykologiska svårigheter jag genomgår just nu. Därför
ska jag här kommentera de två första kapitlen här utan att gå alltför
djupt in i dess filosofiska/religiösa påståenden och
frågeställningar. Funderingar kring dem håller jag för mig själv tills
jag har tänkt klart kring dem. Istället ska jag begränsa mig till att
notera några ”festliga” detaljer jag la märke till under läsning av
framför allt kapitel 2. Jag hoppas komma tillbaka *”Valis”* och dess
övriga kapitel i framtida inlägg.

Kapitel 1 börjar med att berätta om Horselover Fat (ett anagram för PKD
själv har jag läst, ”dick” är tyska för ”fet”) och hans självmordsbenägna
vän Gloria. Berättarjaget (som ju är Dick) har intressanta kommentarer
kring Horselover (som ju också är Dick) och bryter på så vis genom fjärde
väggen (kolla upp det om det är obekant). Ytterst zen.

Kapitel 2 har flera märkvärda citat. På sidan 21: ”Fat utvecklade senare en
teori om att universum är uppbyggt av information.” Det känns igen från
transhumanistiska tankegångar av senare datum. Om de fått det från Dick
låter jag vara osagt men det är inte omöjligt. Det finns många djupingar i
det lägret. ”Han började skriva dagbok /.../ den rubbade personens
ljusskygga sysselsättning.” En blog (eller phlog eller vad man nu vill
kalla det) är ju en slags dagbok. Men då den läggs upp för allmän beskådan
är den knappast ljusskygg. Eller i praktiken kanske den blir det om ingen
läser den? Vidare på sidan 24: ”... - i detta fall en trängd hjärnas försök
att skapa mening i det obegripliga.” Hur ofta grubblar man inte alldeles
för mycket över det som antingen inte går att begripa, t.ex. hur andra
tänker om de inte berättar det, eller över händelser som står utanför ens
egen kontroll? Låt oss läsa vidare; på sidan 27: ”Tre felinformerade
personer som inte kunde komma överens.” Citatet stämmer in på så många
samtal och situationer i verkliga livet att jag inte behöver precisera dem
närmare. Det sammanfattar helt enkelt världen 2018.

Jag väntar med stort intresse på att läsa fortsättningen.

<hr>

## 7 februari, 2018<br>Terminator (4) Salvation

Nu har jag sett den fjärde delen i Terminator-serien med undertiteln
Salvation från 2009. När filmserier kommer upp i sin fjärde del har
man rätt att inte ha så höga förväntningar men jag blev lite positivt
överraskad i alla fall. Filmen är fullständigt Arnold-fri men jag vill
tro att det är till dess fördel. Med det här manuset hade man nog
somnat om herr Schwarzenegger hade haltat runt och deklamerat ”I'll be
back”.

Filmen gjorde mig först förvirrad eftersom Christian Bales och Sam
Worthingtons karaktärer ser så lika ut att jag först trodde att det
var samma person. Den villfarelsen släpper dock efter en
stund. Domedagen har inträffat och resterna av (den amerikanska)
mänskligheten fightas mot Skynet i ett rätt välgjort
ruinlandskap. Helena Bonham Carter som spelar Bellatrix Lestrange i
Harry Potter har en liten men viktig roll, festligt.

Det som överraskar är en liten twist på slutet som jag inte ska spoila
här men som får mig att tänka på Philip K. Dick och filmen
*”Screamers”* som bygger på en av hans noveller. PKD-känsla är alltid
positivt så tummen upp för det! Allt som allt är det här inte den
bästa film jag sett men inte den sämsta heller. Skulle vilja utnämna
den till mer intressant än del tre i serien faktiskt.

</div>