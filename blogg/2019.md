---
pagetitle: Inlägg från 2019
---

<div id=main>

<div id=menu>[«Upp](index.html) • [Hem](../index.html)</div>

# Inlägg från 2019

## 5 december, 2019<br>Bokrecension: Västsahara inifrån : att svika ett folk

Jag har läst boken ”Västsahara inifrån : att svika ett folk” av Anna
Roxvall och Johan Persson. Den sistnämnda författaren är bland annat
känd för att ha suttit fängslad i 438 dagar tillsammans med Martin
Schibbye i Etiopien när de bevakade konflikten i Ogadenprovinsen. Men
den här boken handlar alltså om Västsahara som är ett landområde söder
om Marocko i Afrika. Marocko har också ockuperat landet sedan 1976 när
den spanska kolonialmakten drog sig tillbaka. Det gör Västsahara till
Afrikas sista koloni. Befrielserörelsen Polisario har kämpat för ett
självständigt Västsahara ända sedan den spanska tiden och kontrollerar
sedan ett fredsavtal slöts på 90-talet omkring 20% av området men de
flesta västsaharier, omkring 200 000 människor bor idag i
flyktingläger i Algeriet.

I boken reser författarna runt i flyktingläger, polisariokontrollerat
område och den ockuperade delen för att söka svar varför landet
fortfarande är ockuperat och varför Sverige har backat från sin
intention att erkänna Västsahara som ett eget land trots att det finns
ett riksdagsbeslut från 2012 på att det ska ske. Det visade sig att
Sveriges erkännande av Palestina inte blev problemfritt, inga andra
EU-länder följde efter och relationerna med Israel blev väldigt
frostiga. Att stöta sig med Marocko hade också äventyrat Sveriges
plats i FN:s säkerhetsråd. Det kan helt enkelt svida en del att kämpa
för mänskliga rättigheter som land, vilket det även gjorde på Olof
Palmes tid. De svenska Socialdemokraterna har fått andra
prioriteringar sedan dess.

Jag skulle vilja utnämna boken till mycket intressant och den ger
detaljerad bild av en långdragen konflikt man sällan hör särskilt
mycket om. Den är också nyanserad och pekar på problem i konfliktens
båda läger.

Relaterad länk: [https://sverigesradio.se/sida/artikel.aspx?programid=83&artikel=5370317](https://sverigesradio.se/sida/artikel.aspx?programid=83&artikel=5370317)

<hr>

## 25 oktober, 2019<br>Slutet på en era

Fram till nu har mina funderingar kring tillvaron publicerats i en
”phlog”, alltså en blogg fast över
[gopher](http://foldoc.org/gopher)-protokollet på port 70. Driften av
VPSen som phlogen snurrar på går dock inte att försvara ekonomiskt
eller klimatmässigt längre varför jag har beslutat att avveckla
den. Därmed tar phlogen steget in i det här årtusendet och blir en
vanlig blogg istället. Hej Blondinbella.

<hr>

## 21 april, 2019<br>Fluorerad ondska

I filmen *”Dr. Strangelove”* från 1964 pratar generalen som skickar iväg
atombomben om fluorering av dricksvatten som en kommunistisk konspiration.
Jag trodde att det var något knäppt som Stanley Kubrick hittat på själv
men den detaljen visar sig ha verklighetsbakgrund. Tokkonservativa John
Birch Society drev på 1960-talet en kampanj mot fluorering av dricksvatten
i USA som man menade var en komplott för att försvaga nationen. Detta enligt
boken *”Allt är en konspiration”* (2018) av journalisten Kent Werne.
Verkligheten överträffar ofta dikten.

I USA och en del andra länder tillsätts fluor i dricksvatten för att
förbättra den allmänna tandhälsan. Enligt organisationen Svenskt Vatten har
dock svenska utredningar om saken kommit fram till att det inte är aktuellt
för Sveriges del eftersom det skulle utgöra en otillåten tvångsmedicinering.

Relaterad länk: [http://www.svensktvatten.se/vattentjanster/dricksvatten/riskanalys-och-provtagning/kemiska-amnen-i-vatten/fluorid/](http://www.svensktvatten.se/vattentjanster/dricksvatten/riskanalys-och-provtagning/kemiska-amnen-i-vatten/fluorid/)

</div>